Два гіганти в джинсових комбінезонах. На їхні кістки-тростини натягнено пошарпані тканини: пласкі, обвислі. Ці чолов'яги щойно палили траву на дитячому майданчику. Суху жовту траву, що її скошено тримером. Тепер з піску вибивається жовтий їжачок стерні, а поміж піщаних стежок лежить смолянисте коло згарища. Довкола майданчику схилили свої підборіддя балкони дев'ятиповерхівок.

Один робітник присів спочити у затінок. До другого, того що в кепці, йде на зустріч панна з каштановим волоссям, яка фотографує на телефон довкола себе. Вона посміхається так, ніби кожен крок дедалі глибше веде її в багно.

Хлопча вилізло на бруси, обперлося на них обома руками й зачало хитатися вперед-назад, як листок на вітрі.  

Тим часом робітник у кепці постав на майданчику з пензликом та фарбою. Панна з телефоном завела з ним тиху розмову. У затінку кепки, в нього на очах виникла дитяча радість, коли  почав мазати пензликом по бетонним підпорам гойдалки, що їх виконано у формі товстої літери U. Здається, що ця архітектурна споруда, як капустина, вкрита міріадами шарів фарби, а крізь шпаринки виглядають вічка кратерів, на берегах яких видно річні кільця смердючої рідини. Безумовно, ці злущені вічка здатні цілком занурити в кольорову історію прибудинкового благоустрою останніх 30 років.

— Знов мажуть... а можна ж просто — растворітєльом, — негучно видихнув Гарячий Віслюк, підійшовши на майданчик. 

Хлопча спохватилося і зіскочило з брусів:

— Діду, розкажи, а шо ти будеш витирать?

Він посміхнувся, вдивляючись у гарячу зелень далини.

— Я вже давно цими рисувальниками занімаюсь.

Гарячий Віслюк перевернув коричневу пляшку догори дригом, затуливши її горло шматком тканини. Тоді взявся терти червоні кутасті опори перекладин. Підніжжя цих стовпів міцно сиділи в землі, а зверху вони тримали змійкуваті вигини чорних труб. Збоку причіплено білу драбинку, що її звуть "шведська стінка", посередині — підвішено лавку, а з іншого боку, як каже інструкція, "стіна перешкод" — фарбована чорним, дошка з грубої фанери, уздовж якої вирізьблено дірки прямокутних трикутників. 

Панна зробила фото оновленої споруди: тепер буква U до середини криво засиніла, ніби по ній пустилися морські хвилі, а вище того — сірь. Картина "Всесвітній Потоп", не інакше. Втішені, вони підступили кілька кроків до чорно-червоних труб спортивних снарядів, де зі стіни перешкод, з-під ганчірочки Гарячого Віслюка, зникали кольорові викрутаси фарби: щойно тут була фіолетова каша, ніби хтось невміло розписався, тепер же — чистенька чорна фанера.

— О, а ми хотіли покрасить... — мовила панна, засліплена сонцем.

— Так нащо красить? — загорівся Гарячий Віслюк. — Це ж в тисячу раз простіше й легше, просто растворітєльом узять..

— Ну да...

Фарбувальник розквітнув, примруживши очі й показав свої темні перекошені зуби.

— Оце передача була... Про наскальні рисунки в печерах. Як вони з космоса це все дивилися. Так вони... цеє... одкопали, шо тоді були луки й стрєли, так та стріла била на... сто... на сто метрів... — його голова кипіла червоним, щоб висловитись, руки відводились у боки, як крила, а рот рухався чимраз повільніше.

— Та пашлі, скікі можна! — буркнув чолов'яга із затінку.

— Так ви цеє... наш дворнік? — запитався Гарячий Віслюк. Фарбувальник кивнув головою.

Витерши начисто стінку, Гарячий Віслюк підійшов на острівець зеленої трави до панни та двірника в кепці; нагнувшись, поставив пляшку розчинника у лоток робітника і накрив її ганчірочкою. 

— Ай, та всьо равно намалюють, — він мовив, ледь усміхнувшись.

Гарячий Віслюк розвернувся й пішов геть услід за внуком, а панна з каштановим волоссям, утворивши долонею собі кепку від сонця, позирала на його спину.
