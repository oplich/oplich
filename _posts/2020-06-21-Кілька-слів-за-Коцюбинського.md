## Читаю ##

![Коцюбинський](https://raw.githubusercontent.com/oplich/oplich/master/_posts/images/225614.jpg)

Так, отже зараз я почав листати "Вибрані твори" Коцюбинського, прочитав кілька новелок і занурився в атмосферу. Далі перейшов до розлогішого
твору. Він зветься **"Fata Morgana"**. Фата Морґана - міфічне чудовисько, фея, що живе на морському дні і причаровує мореплавців. Водночас, так називають
оптичне явище, коли з ефектом міражу дублюється горизонт. Так, як я вже перейшов другу частину твору, поки пам'ятаю, хочу ділитися свіжими враженнями. Але все одно вони вилітають з думок, тому, почуття моє може бути не до кінця повним, бо цей твір грає дуже глибинно.

Не буду пускати засвітів стосовно змісту. Намагатимусь. Але я чітко бачу паралелі з сьогоднішнім. До речі, цей твір також схвально згадував [Євген
Стасіневич](https://www.youtube.com/watch?v=DjoCYaQoNBM), розповідаючи про Коцюбинського .

Я одразу вчеплюся за свіже. Цей твір мені нагадує ["Колгосп тварин" Орвела](https://book-ye.com.ua/catalog/zarubizhna-klasyka/kolhosp-tvaryn/) в плані того, як згущується сюжет, але, звичайно, це лише здогадка,
бо я ще не дочитав його до кінця. Так чому я пишу? Лише заради цієї згадки.

#### Але ще було дещо ####
Це було відчуття, аж сльоза захотіла народитися. Оце було найважливіше. Я не знав, що література може так хвилювати. То була якась така сцена
абсолютно, здавалося б, проста й побутова. Але чому вона була така сильна? Я мушу її ще
раз прочитати й спробувати збагнути, згадати.

Почнемо з початку.

Натрапляю і згадую про таке речення: 

#### "Хмару розбила ластівка." #### 
В такому реченні зрозуміло все, прямо видко, як перед носом пролітає ластівка, як вона зривається в небо й прожогом пронизує блакить.
Ось я до чого веду. Це дуже уявостимулююче речення, повне із простого образу.

Але тепер, так. Ось воно. Я ж-то думаю, чому воно мене так зачепило? Бо я переживав подібне. Тут цілий уривок із життя села. Я ***виділятиму*** ті моменти, де я відчув неймовірну силу, де мені здалося, що речення сплелися в молитву чи магічний вузол слів. Це вираз повної любові, як на мене. Але! (Але!) Не можна читати цей уривок поспіхом. Звісно, вирваність із контексту зупиняє ланцюжок переживань, тому навіть не знаю, чи зачепить він кого ще крім мене. Все ж, сподіваюсь, що уважний читач щось у ньому теж віднайде:

>А на вулиці починався рух. Бігли дівчата, молодиці, діти, з ціпками, з хворостинами. Лопотали підтички, гупали босі ноги, брехали
сколошкані собаки. "Степа-ане! Біжи вівці вилучати!.." — "Біжи сама-а!.." — "Мати казали тобі, бодай-бись луснув!.." — "Тато казали тобі, щоб
ти скрутилася-а-а!.." — "Наших шестеро, гляди, Марійко!.." — "Не розгуби ягнят, як учора, бо на гамуз поб'ю!.." — "Що-о? Де-е? Тю-у-га-а!..."

>Сонце сідало червоно. Вікна горіли, як печі, *стіни хаток стали рожевими, по білих сорочках розлилось червоне світло*. Здалеку йшла на село
хмара куряви. Вона все приближалась, росла, здіймалась до неба, врешті сонце пірнуло в неї і розсипалось рожевою млою. Звідти доходили якісь тривожні
згуки, немов діти плакали або десь ціпи гупали на току, — ***і раптом** овеча отара залляла вулицю і сколихнула повітря нескладним беканням. 
Жива маса овечих тіл терлась вовною, тремтіла і колихалася, як драглі; цілий ліс тонких ніжок замигтів перед очима, голі дурні морди розкривали
пащі серед рожевої куряви і **плакали**: "Бе-е-е... Ме-е-е..." В рожевому тумані, **мов тіні, сновигали люди**, з'являлись і щезали неясні обриси хат, у морі
овечого лементу гинули всякі згуки, весь цей гармидер нагадував сон. Ззаду отари йшов чорний чабан, високий, ще більший від непевного світла,
немов **міфічний бог**, ляскав пугою і кричав **диким**, грубим голосом, що покривав усе:*

>*— Гар'я!.. Триш-триш!.. Гей!..*

>***Вже нічого нема на вулиці**, все щезло, як сон, пил поволі сідає на землю, а вечірнє повітря все ще тремтить живим акордом завмираючих згуків.*

>На землю глянули тихі зорі.
