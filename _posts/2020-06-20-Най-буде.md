## Отже ##
Надумав створити собі блоґ. Час від часу щось роблю, про щось думаю, чимось надихаюсь і хочеться, щоб воно мало якусь точку в інтернеті.
## Навіщо тобі блоґ, якщо є соцмережі? ##

Добре питання, втім, мережі змінюються. Хто зараз згадає про MySpace, який, здавалось, завжди буде ключовим місцем для музикантів. Сьогодні на коні - Facebook та Instagram. Перший мене дратує низьким охопленням і благанням проплачувати кожен допис, разом з тим, будуючи там свою сторінку, мені складно абстрагуватися від своєї попередньої історії, напівзабутих розмов та нагадувань. Здається, що з Фейсбуку ніяк не можна вирватися. Це лякає, але я хотів би трохи від нього абстрагуватися.

Insta, яким би контентом його не насичували люди, все одно видається якимось поверхневим. Я маю на увазі в першу чергу оболонку, та й користувачів певною мірою теж.

Щодо цього блоґу, мене надихнув Остін Клеон та його книга "Show Your Work". Соцмережі вмирають і зароджуються нові. Бачу таку динаміку вже десятиліття. Але блоґи живуть, причому, стають підставами для побудови нового контенту, як-от, скажімо, блоґ [Рагу.лі](https://ragu.li/) Тетяни Микитенко. Зі здивуванням вітаю його створення 11 років тому.

Отже, Фб став надто персональним. Щодо Телеґрам - ходять чутки про його ФСБ-шність. Твіттер для мене - чи не єдиний острівець безпеки, він оперативно реагує на світ і доносить потрібні крихти інформації. Втім, з ним легко загубитися.

Тож, дякуючи reddit, мені вдалося знайти спосіб як створити блоґ на github. Я перевірив його на телефоні. Він швидко запускається, бо досить простий порівняно з Wordpress, який я вже намагався якось використовувати. Річ була в тому, що платити за хостинг не завжди є бажання. Тут — усе вільно, лише треба трохи розібратися. Поки що я вибрав зі словника слово ОПЛІЧ, що означає "поруч", "разом", як назву для цього блоґу. Сподіваюся, мій блоґ зможе прожити досить довго. 
