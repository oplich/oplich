## Що воно таке? ##  
Листаючи журнал *"Кіно" №6 1930* року, натрапив на загадковий заголовок.
Як виявилося, тонательє — студія звукозапису, адаптована під потреби кіновиробництва. У номері йдеться про першу в Україні студію для саунд-дизайну.
У той час якраз йшлося про перехід із німого кіна до звукового, й першим таким фільмом мала стати "Симфонія Донбасу" Дзиґи Вертова. Зрештою, експеримент був шалено новаторським, адже було вельми непросто синхронізувати звукову й відеодоріжку, тим паче, власне, мало хто розумів що означає "синхронізація". Скаржились на те, що з першими спробами не вдавалося підлаштувати звуки слів під рухи рота. Помізкувавши, вихід таки знайшли — застосовувати один мотор для обох: і для звукової, і для відеоплівки.
Так, постало питання щодо запису звуку, але в яких умовах? Треба створити перше в Україні тонательє. Для цього на Київській кінофабриці прийняли рішення — переробити під звукостудію частину великого декораційного склепу.

![tonatelier](https://raw.githubusercontent.com/oplich/oplich.github.io/master/_posts/images/212.png)

## В чому сила? ##
Планувалося, що в таке приміщення мусить бути передовсім ізольованим від зовнішнього світу з його тарахкотіннями моторів і випадковими коридорними зойками. Для цієї мети 
використали новий на той час матеріал — "торфолеум" — пресований торф. Ті пласти торфу прибивали до цегляних стін, щілини між ними замащували смолою, а поверх того клали шар матерії "байки".
Щоб захиститися від звуків горища, створили такий собі торф'яний сендвіч: посередині — торфолеум, а зверху та знизу — руберойд (толь).
Звукооператорську кімнату, окрім того, ще й вкривали шаром повсті й зверху — залізом, щоб запобігти пожежі й індукції струмів.  
![2nd photo](https://raw.githubusercontent.com/oplich/oplich.github.io/master/_posts/images/202.png)
## Реверберація ##
Тридцять завіс завширшки до 3 метрів й завдовжки як саме ательє слугували як інструменти для досягнення ефекту реверберації — відлуння приміщення, яке забарвлює звук інструментів та голосу, надаючи йому величі й розмаху, а, коли треба — сухої, замкнутої барви. Рухаючи ті завіси, можна досягати різної тривалості відлуння.  
![3rd photo](https://raw.githubusercontent.com/oplich/oplich.github.io/master/_posts/images/203.png)
## Отже ##
Виходить, тонательє — дід сучасних звукостудій. Сьогодні для звукопоглинання почасти використовують листки мінвати, які обшивають тканиною й прикріплюють до стін. Дорожче рішення — акустичний поролон. Зрештою, мета одна — поглинути звук від джерела й не дати йому вдруге потрапити в мікрофон, цим самим, запобігти замилення звукової картини. Не знаю, чи використовує хтось сьогодні пресований торф, адже повинаходили вже цілу низку інших способів звукопоглинання й звукорозсіювання, зокрема, перфорований гіпсокартон та химерні дерев'яні резонатори. Для реверберації зазвичай користуються програмними ефектами (VST-плагінами) та "залізними" процесорами ефектів. Але, як би там не було, все починалося з тонательє.  
"Ось таким чином українська кінематографія готується, щоб озброїти свої фільми ще одним, дуже важливим і надто могутнім фактором, а саме — звуком"
