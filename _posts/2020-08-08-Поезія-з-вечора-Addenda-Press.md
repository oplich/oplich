Жовто-сині наклейки з номерами місць  
Новий водій везе старого водія  
Той веде балачки про дорогу та смокче шипучки з бардачка  
Ніхто не скаржиться на вітерець в салоні  
Пора купатися  

Затемнена смуга на лобовому склі робить небо завжди дощовим  
Обманює, каже чатуй, бо грози поряд  
З тими дощами вмить зробилися тропіки  
Навіть на глинистих лисинах  
Око великої сестри сповіщає  
Ведеться відеоспостереження  
А біля камери лежить гриб  

Жінка каже: ворони каркають, так чують гниль  
Маршрутники люблять побалакати  
В них своя водійська філософія  
Система жартів і поваги  
Своя класова рівність і музичні чарти  

Віддав гриба бабі з відром  
Каже, заберіть, засохне  
Вона ж йому - спасіба  
Червень і вже гриби  
Пора приймати відчуття, що не йдеться збирати  
Відчуття, що треба купатись  
Літо таке ненаситне  
Чого тобі від мене треба?  
Де моя мушля?  
Голову розбиваю об скелі, бо все не встигнути  
Вина ріже знаком питання  
Чом раніше не встати?  

Помагайте, бо багато грибів —   
Гукає водій вулиці, коли випустив бабцю  
Нащо тримати в собі пістолетні черги?  
Боятися струнких воєнкоматів?  
Дороги лагодять, бордюри ставлять  
Ніхто не чує, заходить анорексійна пані  
І бабця за нею, знаходить  
Цілий автобус слухачів  
Мерзенна старість має стати поважною, японською  
Навіщо лак для нігтів, якщо він злазить  
Лишаючи природні смужки знизу  
Засмаглий чолов'яга зі смолянистим чубом  
Пахкотить червоний вест  
Захід червоний  
Без серпів і молотів  

Нарешті, новий одяг   
Наперекір усім чорним футболкам  
Не очікував, що прийдеться їхати додому з сифоном  
Розкинувши коліна на задніх сидіннях  
Чого варта опера?  
Чи виступатиме коли небудь  
Коса в дуеті з молотком?  
На пеньку, ймовірно, та не факт, що ми швидко знайдемо їм промоутера  

Коли відбудеться фестиваль  
Для всіх водіїв маршруток  
Там будуть роздавати флешки  
З новими й старими вічними піснями  
Вони палитимуть багаття  
Та ловитимуть рибу  
Розповідаючи байки про пасажирів  
І згадуючи полеглих  
В шершавій битві з дорожнім полотном  
Один з них обов'язково возить запаску в салоні  

Ми брати доти  
Доки кожен відповідає за себе  


***

Ой, а ви хіба не чули пісень невідомого виконавця  
У нього кілька тисяч альбомів  
Купа різних запрошених вокалістів  
І всі платівки різні, від класики до хардкору  
Чув якось, що ніби, хотіли  
Запросити його на фестивалі світу,  
Але не зуміли знайти ні адреси, ні агента, ні сторінок  
Тож прийняли рішення знайти його  

Слухали усі дискографії, відгадували  
Як у тій тв-програмі 90-х, де люди охоплені піджаками  
Знавці визначали чиї де записи  
І врешті решт комп'ютерні алгоритми усе відкопали  
А в додачу - фото та біографії музикантів  

То це все прості люди? Себе питаю  
Звичайні живі чотирилапі безхвості люди?  
У них що, навіть є сім'ї і брудний посуд на кухні?  
Дивина та й годі.  
А де ж усі ці уявні костюми  
Росянистої феї чи темно-гіркого настояного барда?  
І випуклі очі серед всипаних фруктів  
Стрибки ці у космос одразу з подушки  

Я написав біля десятка листів Невідомому артисту  
Думав, що він володар світу,  
Що вибирає читати лишень найбіліші  
Музична преса про нього не згадувала  
А кліпів ніхто не показував  

Але навіщо мені знати щось більше?  
Якщо існує його музика?  
Хіба цього не досить?  
Цього стиснутого мп3-файлу  
До 128 кілобіт за секунду  
Щоби друг чи подруга якось запитала  
"Ой, а що це грає?"  
Не маю поняття і мене це задовольняє  


***

Лежить, та не спить  
Наша ніч, шита чорним рушником  
Попід стогоном псячим  
І ритмікою невідомих сокирчастих ударів  
Поки соловейко дивує комплексним соло  
Невідомо, чи своїм діткам, чи то ода рідкій нині прохолоді  
Вона існує зараз, о 4:12  
І простягнеться до осені  
По-партизанськи тихо  
По-диверсантськи вразливо,  
Скрипучим польотом комара  
Та денним світлом, що почне танути.  
В останній день переваги Ян над Інь  
Допоможу сусідці.  
Хоча, це ще хто кому помагає  
І гуркіт автівки несе в ефір Віктора Цоя,  
Котрий українською каже  
"Так, брате, буде осінь,"  
Затягнувши цигарку  
Такі Ісуси, як він  
Не проти зробити себе справжніми  
Мурахи відібрали клаптик підлоги  
Собі під хазяйнування  
І в таку стрімку пів на п'яту  
Немає причин не світати  
Ця ніч перевірила на міць ліктьові нерви ударом  
Ця ніч така поблажлива, що її, ніби, не існує  
Ця ніч така промовиста, що робить своїх рабів творцями  
В ній стільки смутку, стільки печалі,  
Як у власників торгових центрів,  
Котрі платять анонімним зекам  
Щоб ті не звонили в час-пік про замінування  
Істинне твердження - було проспано безліч годин марно  
Істинна правда - недбалий порив ледве колише фіранки  
Світло лишає сумніви,  
Чи слід ще до сну притулятись?  
Нема і піщинки, аби поручитися за це завдання  
Усе б нічого, але вчора ж було так інакше  
Так інакше...  


***

Його рот та очі  
Говорили симфонію  
Та починалася з єхидного переляку  
Й просувалася до освітленого лиця  
Крізь пекло п'явок, котрі виною-нерозумінням впивалися в його масивні щоки  
Він скубав їх, стиха бідкався  
Та рух соків не зупинити,  
Особливо в сторону мінус п'ятнадцять років  
І він враз перестав бути бульдогом  
Так, у нього ще були порепані грубезні руки  
Але ви би тільки побачили як він усміхнувся  
Як усміхнувся  
Його очі та рот були налиті червоним спершу,  
Не тим жовчним темним брунатним,  
А життєвим червоним, котре знає про еґреґори  
Він так вимовляв слова і стишував мову,  
Що не було жодного сумніву — перед нами святий  
І глибина його була приголомшливою  
А тих п'явок знайшлося з десятеро  
І вони Враз відчепились,  
І лиш одна найрідніша й далі пощипувала, доки він вів свою мову  
Бо мусить бути в Інь краплина Ян, чи навпаки,  
Щоб не втрачати пильність  

***

В мене якесь не життя — електрична поезія  
Зараз — бац — вдарив струм — і по жилах туманить роса  
А за мить уже спати пора — кличе тіло  
А одразу за тим — не пора, не пора  
Як побачу на стелі хід променів фар  
Це мій давній приятель, ще змалку я знав  
Що на світло жовтаве увечері можу спиратись  
Я заліг у норі — вже не час посміхатись  
Я надихав під ковдру і гримаю серцем — калат  
Розганяються, рвуться — за вікнами тачки гудять  
Вириваю із темноти сіл себе й вимкне земля  
З мене вилку електрики й зріже товсті провода  
Копирсаюсь у сухості - бац - я на поверсі спав  
І як флюгера пальця мочив із вікна виставляв  
Задивився на темні прозорі ділянки дворів  
Переймався за стогін і крик через тишу доріг  
А за ковдрою холод зубами кусає лице  
А під нею закиснули мертві останки себе  
І у вибуху хмар прочитати волію закон  
Заборону тримати у хаті зелений вазон  
Я у поштовху кину доверху ядро-кавуна  
І розсипеться в землю застигла солодка межа  
Що розділить пісок від докучливих рук і ротів  
Що роз'єднує дощ від терплячих польових щурів  
Я зникаю і хочу машинам віддати себе  
Щоб не тіло, а стержні і трубка до газу веде  
Об коліна на стегна й живіт я весь біль прикладу  
І мурашник відкриє нарешті свою наготу  
Біль машин він прозорий ніяк не зачепить мене  
Хай іде собі вслід за туманом куди той веде  
Потікали від мене із рук поповзли слимаки  
Мені вітру бракує і в темряві тисне магніт  
Я знаходжу в потилиці шиї комплект вимикань  
І штовхаю це тіло в залишене царство зітхань  
І нутро розвертає деінде свої рушії  
Я устану раніше і вип'ю сирої води  
Ти мене не забудеш отак як це щено було  
Бо машина відбитки на стелю вмикає тепло  
Поки світло літає крізь вікна на стелю від фар  
Доти на цій землі десь невидимо житиму я  

***

Я все дивлюся  
І добрим словом тебе згадую  
Дивлюсь на цей предмет  
А в ньому — твоя частка  
Час від часу  
Згадкою про тебе зачіпає  
Коли беру до рук  
Я не знаю  
Чи завше це триватиме  
Та я вже встиг  
По дару твому  
Про тебе скласти враження  
Встиг потрохи  
Збудувати  
Ставлення  
Час від часу  
Мікроскопічними  
Згадками такими, що чіпають  


***

Ми всі зараз  
Тут. Усі.  
Повздовжні, поперечні,  
монстрики, чортополохи.  
Усі-усі. Статечні, пискляві  
Всі  
Майбутні, минувші  
Ми всі — годі терпіти —  
Воно виривається  
Ми всі  
Ох  
Ми всі  
Обивателі  
Так-так  
О, господи..  
Так!   
Ми обивателі  
Й ховаємо свої мушлі,  
Щоб ті не стирчали   
Скуйовдженими пасмами  
Ми обивателі  
Бо на ринку нас цікавить їжа,  
А в постелі — жінка  
Ми такі як усі  
Брудні пиволюбці,  
Але це не про вас, ні  
Це я про свою касту  
Придорожніх, порожніх,   
Хоробливих, мінливих  
Голодранців щасливих  

Я не бачу ні закликів, ні зойків  
Мені стрелила в голову мелодія  
З неї вилупився спокій  

Що це? Гомін  
Але, стоп, ми не закінчили  
Отже,   
Ми гуляємо слабкими вулицями  
І ті тріщать услід автівками  
Газонокосарками  
Тими джерелами звуку  
Ненависними,  
Що про них завтра мріятимемо  
Але слухайте,  
Навіщо я в цю тему шубовстнув  
Якщо мені наче нема діла до того?  
Чи що взагалі зі мною?  
Просто я хотів сказати,  
Назвати себе обивателем,  
Який тіло віддає лопаті, сокирі і відрам  
Ото й усе.  
Ото й усе, що хтів сказати  
Просто, якщо я зачну розводити  
Про пропащий нарід  
Чи затхлу провінцію  
Хизування перед сусідами  
І мільйони справ по господарству,  
Які хотілось би вирішити,  
То я сам себе заклюю  
Сам себе  
З'їм  
І собою ж зап'ю  
Тому, все  
Бувайте здорові  
На цьому слові  


***

Зараз я знову піду на річку  
Учора мені там дуже сподобалось  
Я взяв туди увесь свій спокій  
У формі стільця розкладного,  
"Без Ґрунту" Петрова  
І з десятка волоських горіхів  

Але де ще окрім цього  
Захований мій спокій?  
Я шукав його під річковим камінням  
Де бавилися волохокрильці  
І дрібні ракоподібні  
Такі маленькі букви "С"  
Що смикаються  
Й сунуться боком по каменю  
За водою  
Але головне тут інше:  
Їм не байдуже на своїх малят  
Їм не байдуже на маленькі ракоподібні букви "С", що смикаються  
Але з якого дива я зробив цей висновок?  
Річ у тім, що велика буква "С"  
Тримає всередині себе  
Маленьку букву "С"  
І так удвох  
Вони смикаються за водою  
Я думаю, що Україна любить Крим десь так само,  
Десь так само  



***
Вона була сильна, доросла жінка  
Вона прийшла сюди від безнадії  
Із промінцем надії  
Когось зустріти  

Вона прийшла сюди з меншим братом і матір'ю  
Сюди, в затінок альтанки  
Зеленого літнього ранку  

Спершу вони сиділи утрьох на одній лаві,  
Оглядаючи далеку гору  
Вона мала пристойні коси  
Та доросле тіло у пожежі літнього вбрання  

Вона сиділа, чаруючись далиною  
Брат дістав телефон,  
Мати сперлась руками й лобом на стіл  

Походивши на самоті  
Вона вернулась до них незворушних  
І збагнула  
Що в неї нема іншого виходу  

І тоді вона роздягнулась  
І білим мазком  
На зеленому полотні  
лягла під сонцем  


***

Гіпнотичне сонце  
Б'є мене своїми кутиками  
Б'є мене своїми кутиками  
Ой, бере мене своїми руцями  

Як-от папороть у долоні  
Б'є мене своїм насінням зубчиками  
Б'є мене своїми електричними танцями  
Лід несе на груди, студить  

Як ти там? Гомер пішов розхристаний  
Де ти був? Платон іде по вулиці  
На ребрі тримається записочка  
Хоп - читаємо  
От і нащо тобі бути тут?  


***
Не хочу — от не хочу і все,  
Щоби в мене входило роздратування  
Коли мрію, думаю, уявляю,  
Може, ліпше, взагалі не думати,  
Не мріяти, не уявляти?  
Так, це непогана початкова точка  
Щоб уникнути роздратування  
Але ж... не можу завжди так!  
Виходити із глобального спокою  
Впадають у свідомість нотки сорому,  
Відчай, неспокій, втома  
А потім — на тобі — контраст.  
Очищення, зниження, пустка  
І знову система пріорітетів  
Мрії, думки структуруються  
Формують ланцюг звершень,  
І ніби все так світло, зрозуміло  
Ніби — раз, два, три — і маєш  
Але ж — от — нізвідки виплигує  
Сумнів — батько хаотичного  
Роздратування  
Що чіпляється до картанок уяви  
Розбиваючи їх на піну хвиль  
І заново будується система пріоррітетів,  
І крізь всезагальний спокій  
На руках лежить план дій  
А тоді береш його і віриш  
Прицмокуєш над усяким його етапом  
Ох — аби ж-то — думаєш — якби то.  
Задираючи зіниці в небо,  
Сидячи на рибальському стільці  
Обперши лікті на коліна  
І ось — не було часу й помітити  
Розсіяла хвиля піну  
План дій розкиснув, як тісто  
Розбух і втратив пружну середину  
Але тут — годі-годі, так не буде  
Не годиться більше починати заново  
Чому це мій план дій повинен бути хибним?  
Нехай не зараз, конче, не так швидко,  
Йому ж потрібно дати сили  
Щоб на повітрі з нього пішли бульки  
Як ніби є вода і цукор, дріжджі,  
Потрібна піна не морська — що хвиля змиє  
А хліботворна, пиріжкова піна,  
Що множиться без ліку  
Мліє  
Я хочу, щоб то була азбестова хвиля  
Така, щоб не горіла,  
Чи може зі скловати, цегли  
Може — з каменю.  
Хоч якось щоб протрималась.  
Тепер не можу навіть уявити,  
Щоб вийшов сумнів  
І висловив себе в моїх ідеях,  
Бо мої хвилі скам’яніли.  


***

Літенько співає пісню прощання і чайки над озером махають крильми неохоче, ніби зовсім знесилені.  
Зостався й я на мілині думок торішніх  
І викарбував зустріч жовтолисту  
Що пахощами світ ладнає  
Заплатками на серце налягає  
І втілює бажань потік  
У річку труднощів шалених  
Нам питати  
Себе про путь далекий до років  
Молити Бога про спокійне  
Буття на дзеркалі-землі  
Запалим розум удиханням  
І видихнем водиці гладь  
Промінчик жадібно хапаю  
Під жовте й біле підставляю  
Обличчя роздуму й утрат  

***

У Вінниці біля Бугу  
Є таке закодоване місце, де всі цілуються  
Назвімо його Цьомоляндія  
Чолов'яга слідкує за перпендикуляром  
Шиї до плечей  
Заберу, заберу — звучить з колонки велосипедиста  
Одна дівчина обіймається з букетом в руці  
Інша — слухає вмовляння, а тоді роздумує на рівних зі своїм орлом  
Він нахиляється і слухає їй спину  
Погладжує колінце  
Хтось скаже це кінець чи лиш початок  
Так хочеться, щоб молода любов не гасла  
Усміхнений парубок йде поряд з жилистим чоловіком  
І що, в тебе рука на мене підніметься?  
Промовляє, а тоді легко ляскає малому потилицю  
Такий надутий, як повітряна куля,  
Як Папай після шпинату  
Мужчині треба вміти здуватися  
Але по-чесному: без шприців і пляшок  
Пара бачить: час заступати варту  
На головному посту Цьомоляндії  
Виконати наказ цих земель  
Цілуватися  
Але по-справжньому, як заведено  
Щоб аж захотілося винайти  
Будиночки для пар подібних  
Де втілюються потреби  
І завжди є серветки  


***

Я не вибирав Україну. 
Просто родився, а вона була навколо. 
Коли скидав жмути тоскних думок, смакував свободу. 
Як ціпенів од страху - ліси, поля напускали злагоду.
Земля все давала й давала, сонце випалювало брови,
вода вертала дух до тіла, а ранком вітався за руку з туманним Богом.
Може, я б і не знав України. Лежав би в якомусь Есексі на стриженім газоні, 
никався би підвалами в провінції Бордо 
чи пив би чай серед скель Азербайджану. 
Писав би про зелену траву, рожеві вина чи піщані торнадо. 
Але, something changed, як каже Джарвіс Кокер.
І зараз радію тим, хто лишився, 
хто з цікавістю спостерігає, хто здатен знайти собі справу.
Навряд чи такі борці зі страхом, коли їх клюють ворони сумнівів, 
уявляють Хмельницького на коні з булавою, що гримить: "Відвагааа!", 
як то роблю я перед сходами перешкод. 
Вони такі сильні, ці люди, що лишилися. 
І, хоч ми й ходимо віддаль, ми всі тут одної крові. 
Хтось ще пролетар, а хтось читає Джойсове Джакомо
Переважно в усіх у кінці роду стоїть підпис
Хлібороби
